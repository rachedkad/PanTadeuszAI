

<h3>KSIĘGA PIĄTA</h3>

<h4>KŁÓTNIA</h4>

<p class="streszczenie">
Plany myśliwskie Telimeny<br>
Ogrodniczka wybiera się na wielki świat i słucha nauk opiekunki<br>
Strzelcy wracają<br>
Wielkie zadziwienie Tadeusza<br>
Spotkanie się powtórne w Świątyni dumania i zgoda, ułatwiona za pośrednictwem mrówek<br>
U stołu wytacza się rzecz o łowach<br>
Powieść Wojskiego o Rejtanie i księciu Denassów, przerwana<br>
Zagajenie układów między stronami, także przerwane<br>
Zjawisko z kluczem<br>
Kłótnia<br>
Hrabia z Gerwazym odbywają radę wojenną
</p>

<p>
Wojski, chlubnie skończywszy łowy, wraca z boru,<br>
A Telimena w głębi samotnego dworu<br>
Zaczyna polowanie. Wprawdzie nieruchoma<br>
Siedzi z założonemi na piersiach rękoma,<br>
Lecz myślą goni źwierzów dwóch; szuka sposobu,<br>
Jak by razem obsaczyć i ułowić obu:<br>
Hrabię i Tadeusza. Hrabia, panicz młody,<br>
Wielkiego domu dziedzic, powabnej urody;<br>
Już trochę zakochany! Cóż? może się zmienić!<br>
Potem, czy szczerze kocha? czy się zechce żenić?<br>
Z kobietą kilku laty starszą! niebogatą!<br>
Czy mu krewni pozwolą? co świat powie na to?
</p>

<p>
Telimena, tak myśląc, z sofy się podniosła<br>
I stanęła na palcach; rzekłbyś, iż podrosła;<br>
Odkryła nieco piersi, wygięła się bokiem<br>
I sama siebie pilnym obejrzała okiem,<br>
I znowu zapytała o radę zwierciadła;<br>
Po chwili wzrok spuściła, westchnęła i siadła.
</p>

<p>
Hrabia pan! zmienni w gustach są ludzie majętni!<br>
Hrabia blondyn! blondyni nie są zbyt namiętni!<br>
A Tadeusz? prostaczek! poczciwy chłopczyna!<br>
Prawie dziecko! raz pierwszy kochać się zaczyna!<br>
Pilnowany, niełacno zerwie pierwsze związki,<br>
Przy tem dla Telimeny ma już obowiązki,<br>
Mężczyźni, póki młodzi, chociaż w myślach zmienni,<br>
W uczuciach są od dziadów stalsi, bo sumienni.<br>
Długo serce młodzieńca proste i dziewicze<br>
Chowa wdzięczność za pierwsze miłości słodycze!<br>
Ono rozkosz i wita, i żegna z weselem,<br>
Jak skromną ucztę, którą dzielim z przyjacielem.<br>
Tylko stary pjanica, gdy już spali trzewa,<br>
Brzydzi się trunkiem, którym nazbyt się zalewa.<br>
Wszystko to Telimena dokładnie wiedziała,<br>
Bo i rozum, i wielkie doświadczenie miała.
</p>

<p>
Lecz co powiedzą ludzie? Można im zejść z oczu,<br>
W inne strony wyjechać, mieszkać na uboczu<br>
Lub, co lepsza, wynieść się całkiem z okolicy,<br>
Na przykład zrobić małą podróż do stolicy,<br>
Młodego chłopca na świat wielki wyprowadzić,<br>
Kroki jego kierować, pomagać mu, radzić,<br>
Serce mu kształcić, mieć w nim przyjaciela, brata!<br>
Nareszcie — użyć świata, póki służą lata!
</p>

<p>
Tak myśląc, po alkowie śmiało i wesoło<br>
Przeszła się kilka razy — znów spuściła czoło.
</p>

<p>
Warto by też pomyślić o Hrabiego losie —<br>
Czyby się nie udało podsunąć mu Zosię?<br>
Niebogata, lecz za to urodzeniem równa,<br>
Z domu senatorskiego, jest dygnitarzówna.<br>
Jeżeliby do skutku przyszło ożenienie,<br>
Telimena w ich domu miałaby schronienie<br>
Na przyszłość; krewna Zosi i Hrabiego swatka,<br>
Dla młodego małżeństwa byłaby jak matka.
</p>

<p>
Po tej z sobą odbytej, stanowczej naradzie<br>
Woła przez okno Zosię bawiącą się w sadzie.
</p>

<p>
Zosia w porannym stroju i z głową odkrytą<br>
Stała, trzymając w ręku podniesione sito;<br>
Do nóg jej biegło ptastwo; stąd kury szurpate<br>
Toczą się kłębkiem, stamtąd kogutki czubate,<br>
Wstrząsając koralowe na głowach szyszaki<br>
I wiosłując skrzydłami przez bruzdy i krzaki,<br>
Szeroko wyciągają ostrożaste pięty;<br>
Za nimi z wolna indyk sunie się odęty,<br>
Sarkając na trzpiotalstwo swej krzykliwej żony;<br>
Owdzie pawie jak tratwy długimi ogony<br>
Sterują się po łące, a gdzieniegdzie z góry<br>
Upada jak kiść śniegu gołąb srebrnopióry.<br>
W pośrodku zielonego okręgu murawy<br>
Ściska się okrąg ptastwa krzykliwy, ruchawy,<br>
Opasany gołębi sznurem na kształt wstęgi<br>
Białej, środkiem pstrokaty w gwiazdy, w cętki, w pręgi<br>
Tu dzioby bursztynowe, tam czubki z korali<br>
Wznoszą się z gęstwi pierza jak ryby spod fali.<br>
Wysuwają się szyje i w ruchach łagodnych<br>
Chwieją się ciągle na kształt tulipanów wodnych;<br>
Tysiące oczu jak gwiazd błyskają ku Zosi.
</p>

<p>
Ona w środku wysoko nad ptastwem się wznosi,<br>
Sama biała i w długą bieliznę ubrana,<br>
Kręci się jak bijąca śród kwiatów fontanna;<br>
Czerpie z sita i sypie na skrzydła i głowy<br>
Ręką jak perły białą gęsty grad perłowy<br>
Krup jęczmiennych: to ziarno, godne pańskich stołów,<br>
Robi się dla zaprawy litewskich rosołów;<br>
Zosia je wykradając z szafek ochmistrzyni<br>
Dla swego drobiu, szkodę w gospodarstwie czyni.
</p>

<p>
Usłyszała wołanie: „Zosiu!” To głos cioci!<br>
Sypnęła razem ptastwu ostatek łakoci,<br>
A sama, kręcąc sito jako tanecznica<br>
Bębenek i w takt bijąc, swawolna dziewica<br>
Jęła skakać przez pawie, gołębie i kury:<br>
Zmieszane ptastwo tłumnie furknęło do góry.<br>
Zosia, stopami ledwie dotykając ziemi,<br>
Zdawała się najwyżej bujać między niemi;<br>
Przodem gołębie białe, które w biegu płoszy,<br>
Leciały jak przed wozem bogini rozkoszy.
</p>

<p>
Zosia przez okno z krzykiem do alkowy wpadła<br>
I na kolanach ciotki zadyszana siadła;<br>
Telimena, całując i głaszcząc pod brodę,<br>
Z radością zważa dziecka żywość i urodę<br>
(Bo prawdziwie kochała swą wychowanicę).<br>
Ale znowu poważnie nastroiła lice,<br>
Wstała i przechodząc się wszerz i wzdłuż alkowy,<br>
Dzierżąc palec przy ustach, temi rzekła słowy:
</p>

<p>
„Kochana Zosiu, już też całkiem zapominasz<br>
I na stan, i na wiek twój; wszak to dziś zaczynasz<br>
Rok czternasty, czas rzucić indyki i kurki;<br>
Fi! to godna zabawka dygnitarskiej córki!<br>
I z umurzaną dziatwą chłopską już do woli<br>
Napieściłaś się! Zosiu! patrząc, serce boli;<br>
Opaliłaś okropnie płeć, czysta Cyganka,<br>
A chodzisz i ruszasz się jak parafijanka.<br>
Już ja temu wszystkiemu na przyszłość zaradzę;<br>
Od dziś zacznę, dziś ciebie na świat wyprowadzę,<br>
Do salonu, do gości — gości mamy siła,<br>
Patrzajżeż, ażebyś mnie wstydu nie zrobiła”.
</p>

<p>
Zosia skoczyła z miejsca i klasnęła w dłonie,<br>
I ciotce zawisnąwszy oburącz na łonie,<br>
Płakała i śmiała się na przemian z radości.<br>
„Ach, Ciociu! już tak dawno nie widziałam gości!<br>
Od czasu, jak tu żyję z kury i indyki,<br>
Jeden gość, co widziałam, to był gołąb dziki;<br>
Już mi troszeczkę nudno tak siedzieć w alkowie;<br>
Pan Sędzia nawet mówi, że to źle na zdrowie”.
</p>

<p>
„Sędzia — przerwała ciotka — ciągle mi dokuczał,<br>
Żeby cię na świat wywieść, ciągle pod nos mruczał,<br>
Że już jesteś dorosłą; sam nie wie, co plecie,<br>
Dziaduś, nigdy na wielkim niebywały świecie.<br>
Ja wiem lepiej, jak długo trzeba się sposobić<br>
Panience, by wyszedłszy na świat, efekt zrobić.<br>
Wiedz, Zosiu, że kto rośnie na widoku ludzi,<br>
Choć piękny, choć rozumny, efektów nie wzbudzi,<br>
Gdy go wszyscy przywykną widzieć od maleńka.<br>
Lecz niechaj ukształcona, dorosła panienka<br>
Nagle ni stąd, ni zowąd przed światem zabłyśnie,<br>
Wtenczas każdy się do niej przez ciekawość ciśnie,<br>
Wszystkie jej ruchy, rzuty oczu jej uważa,<br>
Słowa jej podsłuchiwa i drugim powtarza;<br>
A kiedy wejdzie w modę raz młoda osoba,<br>
Każdy ją chwalić musi, choć i nie podoba.<br>
Znaleźć się, spodziewam się, że umiesz; w stolicy<br>
Urosłaś. Choć dwa lata mieszkasz w okolicy,<br>
Nie zapomniałaś jeszcze całkiem Petersburka.<br>
No, Zosio, toaletę rób, dostań tam z biórka,<br>
Nagotowane znajdziesz wszystko do ubrania.<br>
Spiesz się, bo lada chwila wrócą z polowania”.
</p>

<p>
Wezwano pokojowę i służącą dziewkę;<br>
W naczynie srebrne wody wylano konewkę;<br>
Zosia, jak wróbel w piasku, trzepioce się, myje<br>
Z pomocą sługi ręce, oblicze i szyję.<br>
Telimena otwiera petersburskie składy,<br>
Dobywa flaszki perfum, słoiki pomady,<br>
Pokrapia Zosię wkoło wyborną perfumą<br>
(Woń napełniła izbę), włos namaszcza gumą.<br>
Zosia kładnie pończoszki białe, ażurowe,<br>
I trzewiki warszawskie białe, atłasowe;<br>
Tymczasem pokojowa sznurowała stanik,<br>
Potem rzuciła na gors pannie pudermanik;<br>
Zaczęto przypieczone zbierać papiloty,<br>
Pukle, że nazbyt krótkie, uwito w dwa sploty,<br>
Zostawując na czole i skroniach włos gładki;<br>
Pokojowa zaś świeżo zebrane bławatki<br>
Uwiązawszy w plecionkę daje Telimenie;<br>
Ta ją do głowy Zosi przyszpila uczenie,<br>
Z prawej strony na lewo: kwiat od bladych włosów<br>
Odbijał bardzo pięknie, jak od zboża kłosów!<br>
Zdjęto puderman, całe ubranie gotowe.<br>
Zosia białą sukienkę wrzuciła przez głowę,<br>
Chusteczkę batystową białą w ręku zwija<br>
I tak cała wygląda biała jak lilija.
</p>

<p>
Poprawiwszy raz jeszcze i włosów, i stroju,<br>
Kazano jej wzdłuż i wszerz przejść się po pokoju;<br>
Telimena uważa znawczyni oczyma,<br>
Musztruje siostrzenicę, gniewa się i zżyma;<br>
Aż na dygnienie Zosi krzyknęła z rozpaczy:<br>
„Ja nieszczęśliwa! Zosiu, widzisz, co to znaczy<br>
Żyć z gęśmi, z pastuchami! Tak nogi rozszerzasz,<br>
Jak chłopiec, okiem w prawo i w lewo uderzasz,<br>
Czysta rozwódka! — Dygnij, patrz, jaka niezwinna!”
</p>

<p>
„Ach, Ciociu! — rzekła smutnie Zosia — cóż ja winna?<br>
Ciotka mnie zamykała; nie było z kim tańczyć,<br>
Lubiłam z nudy ptastwo paść i dzieci niańczyć;<br>
Ale poczekaj, Ciociu, niech no się pobawię<br>
Trochę z ludźmi, obaczysz, jak się ja poprawię”.
</p>

<p>
„Już — rzekła ciotka — z dwojga złego lepiej z ptastwem<br>
Niż z tem, co u nas dotąd gościło, plugastwem;<br>
Przypomnij tylko sobie, kto tu u nas bywał:<br>
Pleban, co pacierz mruczał lub w warcaby grywał,<br>
I palestra z fajkami! To mi kawalery!<br>
Nabrałabyś się od nich pięknej manijery.<br>
Teraz to pokazać się jest przynajmniej komu,<br>
Mamy przecież uczciwe towarzystwo w domu.<br>
Uważaj dobrze, Zosiu, jest tu Hrabia młody,<br>
Pan, dobrze wychowany, krewny Wojewody,<br>
Pamiętaj być mu grzeczną...”
</p>

<p>
Słychać rżenie koni!<br>
I gwar myśliwców; już są pod bramą: to oni!<br>
Wziąwszy Zosię pod rękę, pobiegła do sali.<br>
Myśliwi na pokoje jeszcze nie wchadzali,<br>
Musieli po komnatach odmieniać swą odzież,<br>
Nie chcąc wniść do dam w kurtkach.
</p>

<p>
Pierwsza wpadła młodzież,<br>
Pan Tadeusz i Hrabia, co żywo przebrani.<br>
Telimena sprawuje obowiązki pani,<br>
Wita wchodzących, sadza, rozmową zabawia<br>
I siostrzenicę wszystkim z kolei przedstawia:<br>
Naprzód Tadeuszowi, jako krewną bliską;<br>
Zosia grzecznie dygnęła, on skłonił się nisko,<br>
Chciał coś do niej przemówić, już usta otworzył,<br>
Ale spójrzawszy w oczy Zosi, tak się strwożył,<br>
Że stojąc niemy przed nią, to płonął, to bladnął;<br>
Co było w jego sercu, on sam nie odgadnął.<br>
Uczuł się nieszczęśliwym bardzo — poznał Zosię!<br>
Po wzroście i po włosach światłych, i po głosie;<br>
Tę kibić i tę główkę widział na parkanie,<br>
Ten wdzięczny głos zbudził go dziś na polowanie.
</p>

<p>
Aż Wojski Tadeusza wyrwał z zamięszania;<br>
Widząc, że blednie i że na nogach się słania,<br>
Radził mu odejść do swej izby dla spoczynku;<br>
Tadeusz stanął w kącie, wsparł się na kominku,<br>
Nic nie mówiąc — szerokie, obłędne źrenice<br>
Obracał to na ciotkę, to na siostrzenicę.<br>
Dostrzegła Telimena, iż pierwsze spojrzenie<br>
Zosi tak wielkie na nim zrobiło wrażenie;<br>
Nie odgadła wszystkiego, przecież pomieszana<br>
Bawi gości, a z oczu nie spuszcza młodziana.<br>
Wreszcie czas upatrzywszy ku niemu podbiega:<br>
Czy zdrów? dlaczego smutny? pyta się, nalega,<br>
Napomyka o Zosi, zaczyna z nim żarty;<br>
Tadeusz nieruchomy, na łokciu oparty,<br>
Nic nie gadając, marszczył brwi i usta krzywił:<br>
Tym bardziej Telimenę pomieszał i ździwił<br>
Zmieniła więc natychmiast twarz i ton rozmowy,<br>
Powstała zagniewana i ostremi słowy<br>
Poczęła nań przymówki sypać i wyrzuty;<br>
Porwał się i Tadeusz jak żądłem ukłuty;<br>
Spojrzał krzywo, nie mówiąc ani słowa splunął,<br>
Krzesło nogą odepchnął i z pokoju runął,<br>
Trzasnąwszy drzwi za sobą.<br>
Szczęściem, że tej sceny<br>
Nikt z gości nie uważał oprócz Telimeny.
</p>

<p>
Wyleciawszy przez bramę, biegł prosto na pole;<br>
Jak szczupak, gdy mu oścień skróś piersi przekole,<br>
Pluska się i nurtuje, myśląc, że uciecze,<br>
Ale wszędzie żelazo i sznur z sobą wlecze:<br>
Tak i Tadeusz ciągnął za sobą zgryzoty,<br>
Suwając się przez rowy i skacząc przez płoty,<br>
Bez celu i bez drogi; aż niemało czasu<br>
Nabłąkawszy się, w końcu wszedł w głębinę lasu<br>
I trafił, czy umyślnie, czyli też przypadkiem,<br>
Na wzgórek, co był wczora szczęścia jego świadkiem,<br>
Gdzie dostał ów bilecik, zadatek kochania,<br>
Miejsce, jak wiemy, zwane Świątynią dumania.
</p>

<p>
Gdy okiem wkoło rzuca, postrzega: to ona!<br>
Telimena, samotna, w myślach pogrążona,<br>
Od wczorajszej postacią i strojem odmienna,<br>
W bieliźnie, na kamieniu, sama jak kamienna;<br>
Twarz schyloną w otwarte utuliła dłonie,<br>
Choć nie słyszysz szlochania, znać, że we łzach tonie.
</p>

<p>
Daremnie broniło się serce Tadeusza:<br>
Ulitował się, uczuł, że go żal porusza,<br>
Długo poglądał niemy, ukryty za drzewem,<br>
Na koniec westchnął i rzekł sam do siebie z gniewem:<br>
„Głupi! cóż ona winna, że się ja pomylił!”<br>
Więc z wolna głowę ku niej zza drzewa wychylił,<br>
Gdy nagle Telimena zrywa się z siedzenia,<br>
Rzuca się w prawo, w lewo, skacze skróś strumienia,<br>
Rozkrzyżowana, z włosem rozpuszczonym, blada,<br>
Pędzi w las, podskakuje, przyklęka, upada<br>
I nie mogąc już powstać, kręci się po darni.<br>
Widać z jej ruchów, w jakiej strasznej jest męczarni;<br>
Chwyta się za pierś, szyję, za stopy, kolana.
</p>

<p>
Skoczył Tadeusz, myśląc, że jest pomieszana<br>
Lub ma wielką chorobę. Lecz z innej przyczyny<br>
Pochodziły te ruchy.
</p>

<p>
U bliskiej brzeziny<br>
Było wielkie mrowisko. Owad gospodarny<br>
Snuł się wkoło po trawie, ruchawy i czarny;<br>
Nie wiedzieć, czy z potrzeby, czy z upodobania<br>
Lubił szczególnie zwiedzać Świątynię dumania;<br>
Od stołecznego wzgórka aż po źródła brzegi<br>
Wydeptał drogę, którą wiodł swoje szeregi.<br>
Nieszczęściem, Telimena siedziała śród drożki;<br>
Mrówki znęcone blaskiem bieluchnej pończoszki,<br>
Wbiegły, gęsto zaczęły łaskotać i kąsać,<br>
Telimena musiała uciekać, otrząsać,<br>
Na koniec na murawie siąść i owad łowić.
</p>

<p>
Nie mógł jej swej pomocy Tadeusz odmowić;<br>
Oczyszczając sukienkę, aż do nóg się zniżył,<br>
Usta trafem ku skroniom Telimeny zbliżył —<br>
W tak przyjaźnej postawie, choć nic nie mówili<br>
O rannych kłótniach swoich, przecież się zgodzili;<br>
I nie wiedzieć, jak długo trwałaby rozmowa,<br>
Gdyby ich nie przebudził dzwonek z Soplicowa —
</p>

<p>
Hasło wieczerzy. Pora powracać do domu,<br>
Zwłaszcza że słychać było opodal trzask łomu.<br>
Może szukają? razem wracać nie wypada;<br>
Więc Telimena w prawo pod ogród się skrada,<br>
A Tadeusz na lewo biegł do wielkiej drogi;<br>
Oboje w tym odwrocie mieli nieco trwogi:<br>
Telimenie zdało się, że raz spoza krzaka<br>
Błysła zakapturzona, chuda twarz Robaka,<br>
Tadeusz widział dobrze, jak mu raz i drugi<br>
Pokazał się na lewo cień biały i długi.<br>
Co to było, nie wiedział, ale miał przeczucie,<br>
Że to był Hrabia w długim, angielskim surducie.
</p>

<p>
Wieczerzano w zamczysku. Uparty Protazy,<br>
Nie dbając na wyraźne Sędziego zakazy,<br>
W niebytność państwa znowu do zamku szturmował<br>
I kredens doń (jak mówi) zaintromitował.
</p>

<p>
Goście weszli w porządku i stanęli kołem;<br>
Podkomorzy najwyższe brał miejsce za stołem;<br>
Z wieku mu i z urzędu ten zaszczyt należy.<br>
Idąc kłaniał się damom, starcom i młodzieży.<br>
Kwestarz nie był u stołu; miejsce Bernardyna<br>
Po prawej stronie męża ma Podkomorzyna.<br>
Sędzia, kiedy już gości jak trzeba ustawił,<br>
Żegnając po łacinie, stół pobłogosławił;<br>
Mężczyznom dano wódkę; za czym wszyscy siedli<br>
I chłodnik zabielany milcząc żwawo jedli.
</p>

<p>
Po chłodniku szły raki, kurczęta, szparagi,<br>
W towarzystwie kielichów węgrzyna, malagi;<br>
Jedzą, piją, a milczą wszyscy. Nigdy pono,<br>
Od czasu jako mury zamku podźwigniono,<br>
Który uraczał hojnie tylu szlachty bratów,<br>
Tyle wesołych słyszał i odbił wiwatów,<br>
Nie pamiętano takiej posępnej wieczerzy;<br>
Tylko pukanie korków i brzęki talerzy<br>
Odbijała zamkowa sień wielka i pusta:<br>
Rzekłbyś, iż zły duch gościom zasznurował usta.
</p>

<p>
Mnogie były powody milczenia: Myśliwi<br>
Powrócili z ostępu dosyć gadatliwi;<br>
Lecz gdy zapał ochłonął, myśląc nad obławą,<br>
Postrzegają, że wyszli z niej nie z wielką sławą:<br>
Trzebaż było, ażeby jeden kaptur popi,<br>
Wyrwawszy się Bóg wie skąd, jak Filip z konopi,<br>
Przepisał wszystkich strzelców powiatu? O wstydzie!<br>
Cóż o tem będą gadać w Oszmianie i Lidzie,<br>
Które od wieków walczą z tutejszym powiatem<br>
O pierwszeństwo w strzelectwie; myślili więc nad tem.
</p>

<p>
Zaś Asesor i Rejent, prócz wspólnych niechęci,<br>
Świeżą hańbę swych chartów mieli na pamięci.<br>
W oczach im stoi niecny kot, skoki wyciąga<br>
I omykiem spod gaju kiwając, urąga,<br>
I tym omykiem ćwiczy po sercach jak biczem.<br>
Siedzieli z pochylonem ku misie obliczem.<br>
Asesor nowe jeszcze miał powody żalów,<br>
Patrząc na Telimenę i na swych rywalów.
</p>

<p>
Do Tadeusza siedzi Telimena bokiem,<br>
Pomieszana, zaledwie śmie nań rzucić okiem.<br>
Chciała zasępionego Hrabiego zabawić,<br>
Wyzwać w dłuższą rozmowę, w lepszy humor wprawić,<br>
Bo Hrabia dziwnie kwaśny powrócił z przechadzki,<br>
A raczej, jako myślił Tadeusz, z zasadzki;<br>
Słuchając Telimeny, czoło podniosł hardo,<br>
Brwi zmarszczył, spójrzał na nią ledwie nie z pogardą;<br>
Potem przysiadł się, jak mógł najbliżej, do Zosi,<br>
Nalewa jej do szklanki, talerze przynosi,<br>
Prawi tysiąc grzeczności, kłania się, uśmiécha,<br>
Czasem oczy wywraca i głęboko wzdycha.<br>
Widać przecież, pomimo tak zręczne łudzenie,<br>
Że umizgał się tylko na złość Telimenie;<br>
Bo głowę odwracając niby nieumyślnie,<br>
Coraz ku Telimenie groźnem okiem błyśnie.
</p>

<p>
Telimena nie mogła pojąć, co to znaczy:<br>
Ruszywszy ramionami, myśliła: dziwaczy.<br>
Wreszcie, nowym zalotom Hrabiego dość rada,<br>
Zwróciła się do swego drugiego sąsiada.
</p>

<p>
Tadeusz, też posępny, nic nie jadł, nic nie pił,<br>
Zdawał się słuchać rozmów, oczy w talerz wlepił;<br>
Telimena mu leje wino, on się gniewa<br>
Na natrętność; pytany o zdrowie — poziewa.<br>
Ma za złe (tak się zmienił jednego wieczora),<br>
Że Telimena zbytnie do zalotów skora;<br>
Gorszy się, że jej suknia tak wcięta głęboko,<br>
Nieskromnie — a dopiero, kiedy podniosł oko!<br>
Aż przeląkł się; bystrzejsze teraz miał źrenice:<br>
Ledwie spójrzał w rumiane Telimeny lice,<br>
Odkrył od razu wielką, straszną tajemnicę!<br>
Przebóg! naróżowana!
</p>

<p>
Czy róż w złym gatunku,<br>
Czy jakoś na obliczu przetarł się z trefunku:<br>
Gdzieniegdzie zrzedniał, na wskroś grubszą płeć odsłania.<br>
Może to sam Tadeusz, w Świątyni dumania<br>
Rozmawiając za blisko, omusknął z bielidła<br>
Karmin, lżejszy od pyłków motylego skrzydła.<br>
Telimena wracała nazbyt śpieszno z lasu<br>
I poprawić kolory swe nie miała czasu;<br>
Około ust szczególniej widne były piegi.<br>
Nuż oczy Tadeusza, jako chytre szpiegi,<br>
Odkrywszy jedną zdradę, poczną w kolej zwiedzać<br>
Resztę wdzięków i wszędzie jakiś fałsz wyśledzać:<br>
Dwóch zębów braknie w ustach; na czole, na skroni<br>
Zmarszczki; tysiące zmarszczków pod brodą się chroni!
</p>

<p>
Niestety! Czuł Tadeusz, jak jest niepotrzebnie<br>
Rzecz piękną nazbyt ściśle zważać; jak haniebnie<br>
Być szpiegiem swej kochanki; nawet jak szkaradnie<br>
Odmieniać smak i serce — lecz któż sercem władnie?<br>
Darmo chce brak miłości zastąpić sumnieniem,<br>
Chłod duszy ogrzać znowu jej wzroku promieniem:<br>
Już ten wzrok, jako księżyc światły, a bez ciepła,<br>
Błyskał po wierzchu duszy, która do dna krzepła...<br>
Takie robiąc sam sobie wyrzuty i skargi,<br>
Pochylił w talerz głowę, milczał i gryzł wargi.
</p>

<p>
Tymczasem zły duch nową pokusą go wabi:<br>
Podsłuchiwać, co Zosia mówiła do Hrabi.<br>
Dziewczyna, uprzejmością Hrabiego ujęta,<br>
Zrazu rumieniła się spuściwszy oczęta,<br>
Potem śmiać się zaczęli, w końcu rozmawiali<br>
O jakiemś niespodzianem w ogrodzie spotkaniu,<br>
O jakiemś po łopuchach i grzędach stąpaniu.
</p>

<p>
Tadeusz, wyciągnąwszy co najdłużej uszy,<br>
Połykał gorzkie słowa i przetrawiał w duszy,<br>
Okropną miał biesiadę. Jak w ogrodzie źmija<br>
Dwoistem żądłem zioło zatrute wypija,<br>
Potem skręci się w kłębek i na drodze legnie,<br>
Grożąc stopie, co na nią nieostróżnie biegnie,<br>
Tak Tadeusz, opiły trucizną zazdrości,<br>
Zdawał się obojętny, a pękał ze złości.
</p>

<p>
W najweselszem zebraniu niech się kilku gniewa,<br>
Zaraz się ich ponurość na resztę rozlewa.<br>
Strzelcy dawniej milczeli, druga stołu strona<br>
Umilkła, Tadeusza żółcią zarażona.
</p>

<p>
Nawet pan Podkomorzy, nadzwyczaj ponury,<br>
Nie miał ochoty gadać, widząc swoje córy,<br>
Posażne i nadobne panny, w wieku kwiecie,<br>
Zdaniem wszystkich najpierwsze partyje w powiecie,<br>
Milczące, zaniedbane od milczącej młodzi.<br>
Gościnnego Sędziego również to obchodzi;<br>
Wojski zaś, uważając, że tak wszyscy milczą,<br>
Nazywał tę wieczerzę nie polską, lecz wilczą.
</p>

<p>
Hreczecha na milczenie miał słuch bardzo czuły,<br>
Sam gawęda, i lubił niezmiernie gaduły.<br>
Nie dziw! ze szlachtą strawił życie na biesiadach,<br>
Na polowaniach, zjazdach, sejmikowych radach;<br>
Przywykł, żeby mu zawsze coś bębniło w ucho,<br>
Nawet wtenczas, gdy milczał lub z placką za muchą<br>
Skradał się, lub zamknąwszy oczy siadał marzyć;<br>
W dzień szukał rozmów, w nocy musiano mu gwarzyć<br>
Pacierze różańcowe albo gadać bajki;<br>
Stąd też nieprzyjacielem zabitym był fajki,<br>
Wymyślonej od Niemców, by nas scudzoziemczyć;<br>
Mawiał: „Polskę oniemić — jest to Polskę zniemczyć”.<br>
Starzec, wiek przegwarzywszy, chciał spoczywać w gwarze;<br>
Milczenie go budziło ze snu: tak młynarze,<br>
Uśpieni kół tarkotem, ledwie staną osie,<br>
Budzą się, krzycząc z trwogą: „A Słowo stało się...”
</p>

<p>
Wojski ukłonem dawał znak Podkomorzemu,<br>
A ręką od ust lekko skinął ku Sędziemu,<br>
Prosząc o głos; panowie na ten ukłon niemy<br>
Odkłonili się oba, co znaczy: „prosiemy”.<br>
Wojski zagaił:
</p>

<p>
„Śmiałbym upraszać młodzieży,<br>
Ażeby po staremu bawić u wieczerzy,<br>
Nie milczeć i żuć: czy my ojce kapucyni?<br>
Kto milczy między szlachtą, to właśnie tak czyni<br>
Jako myśliwiec, który nabój rdzawi w strzelbie;<br>
Dlatego ja rozmowność naszych przodków wielbię.<br>
Po łowach szli do stołu, nie tylko by jadać,<br>
Ale aby nawzajem mogli się wygadać,<br>
Co każdy miał na sercu; nagany, pochwały<br>
Strzelców i obławników, ogary, wystrzały<br>
Wywoływano na plac; powstawała wrzawa,<br>
Miła uchu myśliwców jak druga obława.<br>
Wiem, wiem, o co wam idzie: ta czarnych trosk chmura<br>
Pono z Robakowego wzniosła się kaptura!<br>
Wstydzicie się swych pudeł! Niech was wstyd nie pali,<br>
Znałem myśliwych lepszych od was, a chybiali;<br>
Trafiać, chybiać, poprawiać — to kolej strzelecka.<br>
Ja sam, chociaż ze strzelbą włoczę się od dziecka,<br>
Chybiałem; chybiał sławny ów strzelec Tułoszczyk,<br>
Nawet nie zawsze trafiał pan Rejtan nieboszczyk.<br>
O Rejtanie opowiem później. Co się tycze<br>
Wypuszczenia z obławy, że oba panicze<br>
Zwierzowi jak należy kroku nie dostali,<br>
Choć mieli oszczep w ręku, tego nikt nie chwali<br>
Ani gani: bo zmykać, mając naboj w rurze<br>
Znaczyło po staremu: być tchórzem nad tchórze;<br>
Toż wystrzelić na oślep (jak to robi wielu),<br>
Nie przypuściwszy zwierza, nie wziąwszy do celu,<br>
Jest rzecz haniebna; ale kto dobrze wymierzy,<br>
Kto przypuści do siebie zwierza jak należy,<br>
Jeśli chybił, cofnąć się może bez sromoty<br>
Albo walczyć oszczepem, lecz z własnej ochoty,<br>
A nie z musu: gdyż oszczep strzelcom poruczony<br>
Nie dla natarcia, ale tylko dla obrony.<br>
Tak było po staremu: a więc mnie zawierzcie<br>
I waszej rejterady do serca nie bierzcie,<br>
Kochany Tadeuszku i Wielmożny Grafie!<br>
Ilekroć zaś wspomnicie o dzisiejszym trafie,<br>
Wspomnijcie też starego Wojskiego przestrogę:<br>
Nigdy jeden drugiemu nie zachodzić w drogę,<br>
Nigdy we dwóch nie strzelać do jednej źwierzyny”.
</p>

<p>
Właśnie Wojski wymawiał to słowo: „źwierzyny”,<br>
Gdy Asesor półgębkiem podszepnął: „dziewczyny”;<br>
„Brawo!” krzyknęła młodzież, powstał szmer i śmiechy,<br>
Powtarzano z kolei przestrogę Hreczechy,<br>
Mianowicie ostatnie słowo, ci: „źwierzyny”,<br>
A drudzy, w głos śmiejąc się, krzyczeli: „dziewczyny”;<br>
Rejent szepnął: „kobiety”, Asesor: „kokiety”,<br>
Utkwiwszy w Telimenie oczy jak sztylety.
</p>

<p>
Nie myślił wcale Wojski przymawiać nikomu<br>
Ani uważał, co tam szepcą po kryjomu;<br>
Rad bardzo, że mógł damy i młodzież rozśmieszyć,<br>
Zwrócił się ku myśliwcom, chcąc i tych pocieszyć.<br>
I zaczął, nalewając sobie kielich wina:
</p>

<p>
„Nadaremnie oczyma szukam Bernardyna;<br>
Chciałbym mu opowiedzieć wypadek ciekawy,<br>
Podobny do zdarzenia dzisiejszej obławy.<br>
Klucznik mówił, że tylko znał jednego człeka,<br>
Co tak celnie jak Robak mógł strzelić z daleka;<br>
Ja zaś znałem drugiego; równie trafnym strzałem<br>
Ocalił on dwóch panów; sam ja to widziałem,<br>
Kiedy do nalibockich zaciągnęli lasów<br>
Tadeusz Rejtan poseł i książę Denassow.<br>
Nie zazdrościli sławie szlachcica panowie,<br>
Owszem u stołu pierwsi wnieśli jego zdrowie,<br>
Nadawali mu wielkich prezentów bez liku<br>
I skórę zabitego dzika; o tym dziku<br>
I o strzale powiem wam jak naoczny świadek,<br>
Bo to był dzisiejszemu podobny przypadek,<br>
A zdarzył się największym strzelcom za mych czasów:<br>
Posłowi Rejtanowi i księciu Denassow”.
</p>

<p>
A wtem ozwał się Sędzia nalewając czaszę:<br>
„Piję zdrowie Robaka, Wojski, w ręce wasze!<br>
Jeśli datkiem nie możem Kwestarza zbogacić,<br>
Postaramy się przecież za proch mu zapłacić;<br>
Uręczamy, że niedźwiedź zabity dziś w boru<br>
Przez dwa lata wystarczy na kuchnię klasztoru.<br>
Lecz skóry Księdzu nie dam; lub gwałtem zabiorę,<br>
Albo ją mnich ustąpić musi przez pokorę,<br>
Albo ją kupię choćby dziesiątkiem soboli.<br>
Skórą tą rozporządzimy wedle naszej woli;<br>
Pierwszy wieniec i sławę już wziął sługa boży,<br>
Skórę Jaśnie Wielmożny Pan nasz Podkomorzy<br>
Temu da, kto na drugą nagrodę zasłużył”.
</p>

<p>
Podkomorzy pogładził czoło i brwi zmrużył;<br>
Strzelcy zaczęli szemrać, każdy coś powiadał,<br>
Tamten — jak zwierza znalazł, ten — jak ranę zadał,<br>
Tamten psiarnię nawołał, ów zwierza nawrócił<br>
Znowu w ostęp. Asesor z Rejentem się kłócił,<br>
Jeden wielbiąc przymioty swojej Sanguszkówki,<br>
Drugi bałabanowskiej swej Sagalasówki.
</p>

<p>
„Sędzio sąsiedzie — wreszcie wyrzekł Podkomorzy —<br>
Pierwszą nagrodę słusznie zyskał sługa boży;<br>
Lecz niełacno rozsądzić, kto jest po nim drugi,<br>
Bo wszyscy zdają mi się mieć równe zasługi,<br>
Wszyscy równi zręcznością, biegłością i męstwem.<br>
Przecież dwóch dziś odznaczył los niebezpieczeństwem.<br>
Dwaj byli niedźwiedziego najbliżsi pazura:<br>
Tadeusz i pan Hrabia; im należy skóra.<br>
Pan Tadeusz ustąpi (jestem tego pewny),<br>
Jako młodszy i jako gospodarza krewny;<br>
Więc spolija opima weźmiesz, Mości Hrabia.<br>
Niech ten łup twą strzelecką komnatę ozdabia,<br>
Niechaj pamiątką będzie dzisiejszej zabawy,<br>
Godłem szczęścia łowczego, bodźcem przyszłej sławy”.
</p>

<p>
Umilknął wesoł, myśląc, że Hrabię ucieszył;<br>
Nie wiedział, jak boleśnie serce jego przeszył.<br>
Bo Hrabia na strzeleckiej komnaty wspomnienie<br>
Mimowolnie wzrok podniosł: a te łby jelenie,<br>
Te gałęziste rogi, jakby las wawrzynów<br>
Zasiany ręką ojców na wieńce dla synów,<br>
Te rzędami portretów zdobione filary,<br>
Ten w sklepieniu błyszczący herb Półkozic stary,<br>
Ozwały się doń zewsząd głosami przeszłości;<br>
Zbudził się z marzeń, wspomniał, gdzie, u kogo gości:<br>
Dziedzic Horeszków gościem śród swych własnych progów,<br>
Biesiadnikiem Sopliców, swych odwiecznych wrogów!<br>
A przy tem zawiść, którą czuł do Tadeusza,<br>
Tym mocniej Hrabię przeciw Soplicom porusza.
</p>

<p>
Rzekł więc z gorzkim uśmiechem: „Mój domek zbyt mały<br>
Nie ma godnego miejsca na dar tak wspaniały;<br>
Niech lepiej niedźwiedź czeka pośród tych rogaczy,<br>
Aż mi go Sędzia razem z zamkiem oddać raczy”.
</p>

<p>
Podkomorzy, zgadując, na co się zanosi,<br>
Zadzwonił w tabakierę złotą, o głos prosi.
</p>

<p>
„Godzieneś pochwał — rzecze — Hrabio, mój sąsiedzie,<br>
Że dbasz o interesa nawet przy obiedzie;<br>
Nie tak jak modni wieku twojego panicze,<br>
Żyjący bez rachunku. Ja tuszę i życzę<br>
Zgodą zakończyć moje sądy podkomorskie;<br>
Dotąd jedyna trudność jest o fundum dworskie.<br>
Mam już projekt zamiany, fundum wynagrodzić<br>
Ziemią w sposób następny...” — Tu zaczął wywodzić<br>
Porządnie (jak zwykł zawsze) plan przyszłej zamiany:<br>
Już był w połowie rzeczy, gdy ruch niespodziany<br>
Wszczął się na końcu stoła: jedni coś postrzegli,<br>
Wskazują palcem, drudzy oczyma tam biegli,<br>
Aż wreszcie wszystkie głowy, jak kłosy schylone<br>
Wstecznym wiatrem, w przeciwną zwróciły się stronę,<br>
W kąt.
</p>

<p>
Z kąta, kędy wisiał portret nieboszczyka,<br>
Ostatniego z rodziny Horeszków, Stolnika,<br>
Z małych drzwiczek, ukrytych pomiędzy filary<br>
Wysunęła się cicho postać na kształt mary.<br>
Gerwazy! Poznano go po wzroście, po licach,<br>
Po srebrzystych na żółtej kurcie Półkozicach.<br>
Stąpał jako słup prosto, niemy i surowy,<br>
Nie zdjąwszy czapki, nawet nie schyliwszy głowy;<br>
W ręku trzymał błyszczący klucz, jakby puginał,<br>
Odemknął szafę i w niej coś kręcić zaczynał.
</p>

<p>
Stały w dwóch kątach sieni, wsparte o filary,<br>
Dwa kurantowe, w szafach zamknięte zegary;<br>
Dziwaki stare, dawno ze słońcem w niezgodzie,<br>
Południe wskazywały często o zachodzie;<br>
Gerwazy nie przybrał się machinę naprawić,<br>
Ale bez nakręcenia nie chciał jej zostawić,<br>
Dręczył kluczem zegary każdego wieczora;<br>
Właśnie teraz przypadła nakręcania pora.<br>
Gdy Podkomorzy sprawą zajmował uwagę<br>
Stron interesowanych, on pociągnął wagę:<br>
Zgrzytnęły wyszczerbionym zębem koła rdzawe;<br>
Wzdrygnął się Podkomorzy i przerwał rozprawę.<br>
„Bracie — rzekł — odłoż nieco twą pilną robotę!”<br>
I kończył plan zamiany; lecz Klucznik na psotę<br>
Jeszcze silniej pociągnął drugiego ciężaru;<br>
I wnet gil, który siedział na wierzchu zegaru,<br>
Trzepiocąc skrzydłem, zaczął ciąć kurantów nuty.<br>
Ptak sztucznie wyrobiony, szkoda, że popsuty,<br>
Zająkał się i piszczał, im daléj, tem gorzéj.<br>
Goście w śmiech; musiał przerwać znowu Podkomorzy.<br>
„Mości Kluczniku — krzyknął — lub raczej puszczyku,<br>
Jeśli dziob twój szanujesz, dość mi tego krzyku!”
</p>

<p>
Ale Gerwazy groźbą wcale się nie strwożył,<br>
Prawą rękę poważnie na zegar położył,<br>
A lewą wziął się pod bok; tak oburącz wsparty,<br>
„Podkomorzeńku! — krzyknął. — Wolne pańskie żarty.<br>
Wróbel mniejszy niż puszczyk, a na swoich wiorach<br>
Śmielszy jest aniżeli puszczyk w cudzych dworach:<br>
Co klucznik, to nie puszczyk; kto w cudze poddasze<br>
Nocą włazi, ten puszczyk, i ja go wystraszę”.
</p>

<p>
„Za drzwi z nim !” — Podkomorzy krzyknął. — „Panie Hrabia! —<br>
Zawołał Klucznik. — Widzisz Pan, co się wyrabia?<br>
Czy nie dosyć się jeszcze Pański honor plami,<br>
Że Pan jadasz i pijasz z temi Soplicami?<br>
Trzebaż jeszcze, aby mnie, zamku urzędnika,<br>
Gerwazego Rębajłę, Horeszków klucznika,<br>
Lżyć w domu Panów moich? I Panże to zniesie?”
</p>

<p>
Wtem Protazy zawołał trzykroć: „Uciszcie się!<br>
Na ustąp! Ja, Protazy Baltazar Brzechalski,<br>
Dwojga imion, jenerał niegdyś trybunalski,<br>
Vulgo woźny, woźneńską obdukcyją robię<br>
I wizyją formalną, zamawiając sobie<br>
Urodzonych tu wszystkich obecnych świadectwo<br>
I pana Asesora wzywając na śledztwo<br>
Z powodu Wielmożnego Sędziego Soplicy:<br>
O inkursyją, to jest o najazd granicy,<br>
Gwałt zamku, w którym Sędzia dotąd prawnie włada,<br>
Czego dowodem jawnym jest, że w zamku jada”.
</p>

<p>
„Brzechaczu! — wrzasnął Klucznik. — Ja cię wnet nauczę!”<br>
I dobywszy zza pasa swe żelazne klucze,<br>
Okręcił wkoło głowy, puścił z całej mocy;<br>
Pęk żelaza wyleciał jako kamień z procy.<br>
Pewnie łeb Protazemu rozbiłby na ćwierci;<br>
Szczęściem, schylił się Woźny i wydarł się śmierci.
</p>

<p>
Porwali się z miejsc wszyscy, chwilę była głucha<br>
Cichość, aż Sędzia krzyknął: „W dyby tego zucha!<br>
Hola, chłopcy!” — i czeladź rzuciła się żwawo<br>
Ciasnym przejściem pomiędzy ścianami i ławą.<br>
Lecz Hrabia krzesłem w środku zagrodził im drogę<br>
I na tym szańcu słabym utwierdziwszy nogę:<br>
„Wara! — zawołał. — Sędzio! nie wolno nikomu<br>
Krzywdzić sługę mojego w moim własnym domu;<br>
Kto ma na starca skargę, niech ją mnie przełoży”.
</p>

<p>
Zyzem w oczy Hrabiemu spojrzał Podkomorzy:<br>
„Bez waścinej pomocy ukarać potrafię<br>
Zuchwałego szlachetkę; a Waść, Mości Grafie,<br>
Przed dekretem ten zamek za wcześnie przywłaszczasz;<br>
Nie Wać tu jesteś panem, nie Wać nas ugaszczasz;<br>
Siedź cicho, jakeś siedział; jeśli siwej głowy<br>
Nie czcisz, to szanuj pierwszy urząd powiatowy”.
</p>

<p>
„Co mi? — odmruknął Hrabia. — Dość już tej gawędy!<br>
Nudźcie drugich waszymi względy i urzędy.<br>
Dość już głupstwa zrobiłem wdając się z Waćpaństwem<br>
W pijatyki, które się kończą grubijaństwem.<br>
Zdacie mi sprawę z mego honoru obrazy.<br>
Do widzenia po trzeźwu — pódź za mną, Gerwazy!”
</p>

<p>
Nigdy się odpowiedzi takiej nie spodziewał<br>
Podkomorzy; właśnie swój kieliszek nalewał,<br>
Gdy zuchwalstwem Hrabiego rażony jak gromem,<br>
Oparłszy się o kielich butlem nieruchomym,<br>
Głowę wyciągnął na bok i ucha przyłożył,<br>
Oczy rozwarł szeroko, usta wpół otworzył;<br>
Milczał, lecz kielich w ręku tak potężnie cisnął,<br>
Że szkło dźwięknąwszy pękło, płyn w oczy mu prysnął.<br>
Rzekłbyś, iż z winem ognia w duszę się nalało,<br>
Tak oblicze spłonęło, tak oko pałało.
</p>

<p>
Zerwał się mówić, pierwsze słowo niewyraźnie<br>
Mleł w ustach, aż przez zęby wyleciało: „Błaźnie!<br>
Grafiątko! ja cię... Tomasz, karabelę! Ja tu<br>
Nauczę ciebie mores, błaźnie! Daj go katu!<br>
Względy, urzędy nudzą, uszko delikatne!<br>
Ja cię tu zaraz po tych zauszniczkach płatnę!<br>
Fora za drzwi! do korda! Tomasz, karabelę!”
</p>

<p>
Wtem do Podkomorzego skoczą przyjaciele;<br>
Sędzia porwał mu rękę: „Stój Pan, to rzecz nasza,<br>
Mnie tu naprzód wyzwano; Protazy, pałasza!<br>
Puszczę go w taniec jako niedźwiadka na kiju”.<br>
Lecz Tadeusz Sędziego wstrzymał: „Panie Stryju,<br>
Wielmożny Podkomorzy, czyż się Państwu godzi<br>
Wdawać się z tym fircykiem, czy tu nie ma młodzi?<br>
Na mnie się zdajcie, ja go należycie skarcę;<br>
A Waszeć, panie śmiałku, co wyzywasz starce,<br>
Obaczym, czyli jesteś tak strasznym rycerzem;<br>
Rozprawimy się jutro, plac i broń wybierzem.<br>
Dziś uchodź, pókiś cały!”
</p>

<p>
Dobra była rada;<br>
Klucznik i Hrabia wpadli w obroty nie lada.<br>
Przy wyższym końcu stoła wrzał tylko krzyk wielki,<br>
Ale z ostrego końca latały butelki<br>
Koło Hrabiego głowy. Strwożone kobiety<br>
W prośby, w płacz; Telimena, krzyknąwszy: „Niestety!”<br>
Wzniosła oczy, powstała i padła zemdlona,<br>
I przechyliwszy szyję przez Hrabi ramiona,<br>
Na pierś jego złożyła swe piersi łabędzie.<br>
Hrabia, choć zagniewany, wstrzymał się w zapędzie,<br>
Zaczął cucić, ocierać.
</p>

<p>
Tymczasem Gerwazy,<br>
Wystawiony na stołków i butelek razy,<br>
Już zachwiał się, już czeladź zakasawszy pięście,<br>
Rzucała się nań zewsząd hurmem, gdy na szczęście<br>
Zosia, widząc szturm, skoczy i litością zdjęta<br>
Zasłania starca, na krzyż rozpiąwszy rączęta.-<br>
Wstrzymali się;
</p>

<p>
Gerwazy z wolna ustępował,<br>
Zniknął z oczu, szukano, gdzie się pod stół schował,<br>
Gdy nagle z drugiej strony wyszedł jak spod ziemi,<br>
Podniosłszy w górę ławę ramiony silnemi,<br>
Okręcił się jak wiatrak, oczyścił pół sieni,<br>
Wziął Hrabię i tak oba ławą zasłonieni<br>
Cofali się ku drzwiczkom; już dochodzą progów,<br>
Gerwazy stanął, jeszcze raz spojrzał na wrogów,<br>
Dumał chwilę, niepewny, czy cofać się zbrojnie,<br>
Czyli z nowym orężem szukać szczęścia w wojnie.<br>
Obrał drugie; już ławę jak taran murowy<br>
W tył dźwignął dla zamachu, już ugiąwszy głowy,<br>
Z wypiętą naprzód piersią, z podniesioną nogą<br>
Miał wpaść... ujrzał Wojskiego, uczuł w sercu trwogę.
</p>

<p>
Wojski, cicho siedzący z przymrużonem okiem,<br>
Zdawał się pogrążony w dumaniu głębokiem;<br>
Dopiero gdy się Hrabia z Podkomorzym skłócił<br>
I Sędziemu pogroził, Wojski głowę zwrócił,<br>
Zażył dwakroć tabaki i przetarł powieki.<br>
Chociaż Wojski Sędziemu był krewny daleki,<br>
Ale w gościnnym jego domu zamieszkały,<br>
O zdrowie przyjaciela był niezmiernie dbały.<br>
Przypatrywał się zatem z ciekawością walce,<br>
Wyciągnął z lekka na stół rękę, dłoń i palce,<br>
Położył nóż na dłoni, trzonkiem do paznokcia<br>
Indeksu, a żelazem zwrócony do łokcia,<br>
Potem ręką w tył nieco wychyloną kiwał,<br>
Niby bawiąc się, lecz się w Hrabiego wpatrywał.
</p>

<p>
Sztuka rzucania nożów, straszna w ręcznej bitwie,<br>
Już była zaniechana podówczas na Litwie,<br>
Znajoma tylko starym; Klucznik jej probował<br>
Nieraz w zwadach karczemnych. Wojski w niej celował,<br>
Widać z zamachu ręki, że silnie uderzy,<br>
A z oczu łacno zgadnąć, że w Hrabiego mierzy<br>
(Ostatniego z Horeszków, chociaż po kądzieli).<br>
Mniej baczni młodzi ruchów starca nie pojęli;<br>
Gerwazy zbladnął, ławą Hrabiego zakłada,<br>
Cofa się ku drzwiom.<br>
„Łapaj!” — krzyknęła gromada.
</p>

<p>
Jako wilk obskoczony znienacka przy ścierwie<br>
Rzuca się oślep w zgraję, co mu ucztę przerwie,<br>
Już goni, ma ją szarpać, wtem śród psiego wrzasku<br>
Trzasło ciche półkorcze... wilk zna je po trzasku,<br>
Śledzi okiem, postrzega, że z tyłu za charty<br>
Myśliwiec wpół schylony, na kolanie wsparty,<br>
Rurą ku niemu wije i już cyngla tyka;<br>
Wilk uszy spuszcza, ogon podtuliwszy zmyka,<br>
Psiarnia z tryumfującym rzuca się hałasem<br>
I skubie go po kudłach, zwierz zwraca się czasem,<br>
Spojrzy, klapnie paszczęką, i białych kłów zgrzytem<br>
Ledwie pogrozi, psiarnia pierzcha ze skowytem:<br>
Tak i Gerwazy z groźną cofał się postawą,<br>
Wstrzymując napastników oczyma i ławą,<br>
Aż razem z Hrabią wpadli w głąb ciemnej framugi.
</p>

<p>
„Łapaj!” — krzykniono znowu; tryumf był niedługi:<br>
Bo nad głowami tłumu Klucznik niespodzianie<br>
Ukazał się na chorze przy starym organie<br>
I z trzaskiem jął wyrywać ołowiane rury.<br>
Wielką by klęskę zadał, uderzając z góry.<br>
Ale już goście tłumnie wychodzili z sieni,<br>
Nie śmieli kroku dostać słudzy potrwożeni<br>
I chwytając naczynia w ślad panów uciekli,<br>
Nawet nakrycia z częścią sprzętów się wyrzekli.
</p>

<p>
Któż ostatni, nie dbając na groźby i razy,<br>
Ustąpił z placu bitwy? — Brzechalski Protazy.<br>
On, za krzesłem Sędziego stojąc niewzruszenie,<br>
Ciągnął woźnieńskim głosem swoje oświadczenie,<br>
Aż skończył i z pustego zszedł pobojowiska,<br>
Kędy zostały trupy, ranni i zwaliska.
</p>

<p>
W ludziach straty nie było; ale wszystkie ławy<br>
Miały zwichnione nogi, stół także kulawy,<br>
Obnażony z obrusa, poległ na talerzach<br>
Zlanych winem, jak rycerz na krwawych puklerzach,<br>
Między licznemi kurcząt i jendyków ciały,<br>
W których piersi widelce świeżo wbite tkwiały.
</p>

<p>
Po chwili w Horeszkowskim samotnym budynku<br>
Wszystko do zwyczajnego wracało spoczynku.<br>
Mrok zgęstniał; reszty pańskiej wspaniałej biesiady<br>
Leżą, podobne uczcie nocnej, gdzie na Dziady<br>
Zgromadzić się zaklęte mają nieboszczyki.<br>
Już na poddaszu trzykroć krzyknęły puszczyki<br>
Jak guślarze; zdają się witać wschód miesiąca,<br>
Którego postać oknem spadła na stół, drżąca<br>
Niby dusza czyscowa; z podziemu, przez dziury<br>
Wyskakiwały na kształt potępieńców szczury...<br>
Gryzą, piją; czasami w kącie zapomniana<br>
Puknie na toast duchom butelka szampana.
</p>

<p>
Ale na drugiem piętrze, w izbie, którą zwano,<br>
Choć była bez zwierciadeł, izbą zwierciadlaną,<br>
Stał Hrabia na krużganku zwróconym ku bramie;<br>
Chłodził się wiatrem, surdut wdział na jedno ramię,<br>
Drugi rękaw i poły u szyi sfałdował<br>
I pierś surdutem, jakby płaszczem, udrapował.<br>
Gerwazy chodził kroki wielkiemi po sali;<br>
Obadwa zamyśleni, do siebie gadali:<br>
„Pistolety — rzekł Hrabia — lub gdy chcą, pałasze”.<br>
„Zamek — rzekł Klucznik — i wieś, oboje to nasze”.<br>
„Stryja, synowca — wołał Hrabia — całe plemię<br>
Wyzywaj!” — „Zamek — wołał Klucznik — wieś i ziemie<br>
Zabieraj Pan!” To mówiąc zwrócił się do Hrabi:<br>
„Jeśli Pan chce mieć pokój, niech wszystko zagrabi.<br>
Po co proces, Mopanku! Sprawa jak dzień czysta:<br>
Zamek w ręku Horeszków był przez lat czterysta;<br>
Część gruntów oderwano w czasie Targowicy<br>
I, jak Pan wie, oddano władaniu Soplicy.<br>
Nie tylko tę część, wszystko zabrać im należy<br>
Za koszta procesowe, za karę grabieży.<br>
Mówiłem Panu zawsze: procesów zaniechać,<br>
Mówiłem Panu zawsze: najechać, zajechać!<br>
Tak było po dawnemu: kto raz grunt posiądzie,<br>
Ten dziedzic; wygraj w polu, a wygrasz i w sądzie.<br>
Co się tycze dawniejszych z Soplicami sprzéczek,<br>
Jest na to od procesu lepszy Scyzoryczek;<br>
A jeśli Maciej w pomoc da mi swą Rózeczkę,<br>
To my we dwóch, Sopliców tych porzniem na sieczkę”.
</p>

<p>
„Brawo! — rzekł Hrabia. — Plan twój gotycko-sarmacki<br>
Podoba się mi lepiej niż spór adwokacki.<br>
Wiesz co? Na całej Litwie narobim hałasu<br>
Wyprawą niesłychaną od dawnego czasu.<br>
I sami się zabawim. Dwa lata tu siedzę,<br>
Jakąż bitwę widziałem? z chłopami o miedzę.<br>
Nasza wyprawa przecież krwi rozlanie wróży;<br>
Odbyłem taką jedną w czasie mych podróży.<br>
Gdym w Sycyliji bawił u pewnego księcia,<br>
Rozbójnicy porwali w górach jego zięcia<br>
I okupu od krewnych żądali zuchwale;<br>
My, zebrawszy naprędce sługi i wasale,<br>
Wpadliśmy; ja dwóch zbojców ręką mą zabiłem,<br>
Pierwszy wleciałem w tabor, więźnia uwolniłem.<br>
Ach, mój Gerwazy! jaki to był tryumfalny,<br>
Jaki piękny nasz powrót, rycersko-feudalny!<br>
Lud z kwiatami spotykał nas — córka książęcia,<br>
Wdzięczna zbawcy, ze łzami wpadła w me objęcia.<br>
Gdym przybył do Palermo, wiedziano z gazety,<br>
Palcami wskazywały mię wszystkie kobiety.<br>
Nawet wydrukowano o całem zdarzeniu<br>
Romans, gdzie wymieniony jestem po imieniu.<br>
Romans ma tytuł: Hrabia, czyli tajemnice<br>
Zamku Birbante-rokka.<br>
Czy są tu ciemnice<br>
W tym zamku?” —<br>
„Są — rzekł Klucznik — ogromne piwnice,<br>
Ale puste! Bo wino wypili Soplice”.<br>
„Dżokejów — dodał Hrabia — uzbroić we dworze,<br>
Z włości wezwać wasalów!”<br>
„Lokajów? broń Boże! —<br>
Przerwał Gerwazy. — Czy to zajazd jest hultajstwem?<br>
Kto widział zajazd robić z chłopstwem i z lokajstwem?<br>
Mój Panie, na zajazdach nie znacie się wcale;<br>
Wąsalów — co innego, zdadzą się wąsale.<br>
Nie we włości ich szukać, ale po zaściankach:<br>
W Dobrzynie, w Rzezikowie, w Ciętyczach, w Rąbankach;<br>
Szlachta odwieczna, w której krew rycerska płynie;<br>
Wszyscy przychylni panów Horeszków rodzinie,<br>
Wszyscy nieprzyjaciele zabici Sopliców!<br>
Stamtąd zbiorę ze trzystu wąsatych szlachciców;<br>
To rzecz moja. Pan niechaj do pałacu wraca<br>
I wyśpi się, bo jutro będzie wielka praca;<br>
Pan spać lubi, już późno, drugi kur już pieje;<br>
Ja tu będę pilnować zamku, aż rozdnieje,<br>
A ze słoneczkiem stanę w Dobrzyńskim zaścianku”.
</p>

<p>
Na te słowa pan Hrabia ustąpił z krużganku;<br>
Ale nim odszedł, spójrzał przez otwór strzelnicy<br>
I widząc świateł mnóstwo w domostwie Soplicy:<br>
„Iluminujcie! — krzyknął. — Jutro o tej porze<br>
Będzie jasno w tym zamku, ciemno w waszym dworze!”
</p>

<p>
Gerwazy siadł na ziemi, oparł się o ścianę<br>
I pochylił ku piersiom czoło zadumane;<br>
Światłość miesięczna padła na wierzch głowy łysy,<br>
Gerwazy po nim kryślił palcem różne rysy;<br>
Widać, że przyszłych wypraw snuł plany wojenne.<br>
Ciężą mu coraz bardziej powieki brzemienne,<br>
Bezwładną kiwnął szyją, czuł, że go sen bierze;<br>
Zaczął wedle zwyczaju wieczorne pacierze.<br>
Lecz między Ojczenaszem i Zdrowaś Maryją<br>
Dziwne stanęły mary, tłoczą się i wiją:<br>
Klucznik widzi Horeszki, swoje dawne pany,<br>
Ci niosą karabele, drudzy buzdygany,<br>
Każdy groźnie spoziera i pokręca wąsa,<br>
Składa się karabelą, buzdyganem wstrząsa —<br>
Za nimi jeden cichy, posępny cień mignął,<br>
Z krwawą na piersi plamą. Gerwazy się wzdrygnął,<br>
Poznał Stolnika; zaczął wkoło siebie żegnać<br>
I ażeby tym pewniej straszne sny rozegnać,<br>
Odmawiał litaniją o czyscowych duszach.
</p>

<p>
Znowu wzrok mu skleił się, zadzwoniło w uszach —<br>
Widzi tłum szlachty konnej, błyszczą karabele:<br>
Zajazd! zajazd Korelicz, i Rymsza na czele!<br>
I ogląda sam siebie, jak na koniu siwym,<br>
Z podniesionym nad głowę rapierem straszliwym<br>
Leci; rozpięta na wiatr szumi taratatka,<br>
Z lewego ucha spadła w tył konfederatka;<br>
Leci, jezdnych i pieszych po drodze obala<br>
I na koniec Soplicę w stodole podpala —
</p>

<p>
Wtem ciężka marzeniami na pierś spadła głowa<br>
I tak usnął ostatni Klucznik Horeszkowa.
</p>